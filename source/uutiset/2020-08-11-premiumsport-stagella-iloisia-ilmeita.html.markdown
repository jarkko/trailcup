---
title: Premiumsport-stagella iloisia ilmeitä ja kestomenestyjiä
tags:
---

[![](https://live.staticflickr.com/65535/50215331311_4f2ae71a8d_b_d.jpg)](https://www.flickr.com/photos/131233811@N02/50215331311/in/album-72157715449468731/)

Ihanteellinen polkujuoksukeli helli osallistujia Premiumsport-stagella Lamminpään majalla, jossa alettiin jo kärjen osalta hakea asetelmia kohti kahta cupin päättävää tapahtumaa. Vakuuttavaa jälkeä aiemmilla viikoilla tehneet Mira Tuominen ja Pyry Willman joutuivat ensi kertaa taipumaan Lamminpään harjumaastoissa kilpakumppaneilleen vahvistaen kuitenkin kokonaiskisan kärkipaikkojaan.

Vahvan sisääntulon polkujuoksukisoihin Inov-8 Trail Cupin myötä tehnyt Mira Tuominen esiintyi tuttuun tyyliin vahvasti, mutta joutui myöntämään Anni-Maija Fincken paremmuuden lopun varsin fyysisillä pätkillä. Fincke kiri lopulta maalikaaren alitse 11 sekuntia Tuomista aiemmin kuitaten näin ollen osakisan nimiinsä. Kärkikolmikon täydensi Trail Cup -konkari Hanna-Mari Siivonen.

Miehissä tasapäin aiemmilla stageilla kamppailleet Pyry Willman ja Ari-Pekka Lassila kävivät myös tällä kertaa kamppailun osakilpailun voitosta, joka kääntyi lopulta varsin selvällä erolla Lassilan hyväksi. 23 sekuntia taipunut Willman säilytti kuitenkin kokonaiscupin kärkipaikkansa, vaikka Lamminpään supista ei voittoa irronnutkaan. Vauhdikkaassa kisassa kolmanneksi viiletti käsi kipsissä kilpaillut KeparDIa edustava Joona Huila.

Tuttuun tyyliin Lamminpäässä nähtiin myös iloinen ja vauhdikas lasten kisa, jonka nuorimpana osanottajana kirmasi 2-vuotias Elsa Sorrela. Polkujuoksudebyyttinsä näyttävästi tehnyt Sorrela oli suoritukseensa silminnähden tyytyväinen ja tuuletti maaliintullessaan villisti.

Puolimatkan krouvin ylittänyt Inov-8 Trail Cup jatkuu jälleen viikon kuluttua Mikon Leipä -stagen merkeissä Kyötikkälän urheilupyhätössä, Kangasalla

[![](https://live.staticflickr.com/65535/50215358176_fa4c519b1c_b_d.jpg)](https://www.flickr.com/photos/131233811@N02/50215358176/in/album-72157715449468731/)
