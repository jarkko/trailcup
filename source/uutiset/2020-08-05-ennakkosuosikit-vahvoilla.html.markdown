---
title: Ennakkosuosikit vahvoilla Inov-8 Trail Cupin toisessa tapahtumassa
tags:
---

[![](https://live.staticflickr.com/65535/50189412141_24179a167b_b_d.jpg)](https://www.flickr.com/photos/131233811@N02/50189412141/in/album-72157715362960328/)

Aurinkoinen ja lämmin kesäilta helli polkujuoksukansaa Suolijärven polkujuoksupyhätössä, kun seitsemättä vuotta samalla reitillä järjestetty tapahtuma keräsi jälleen paikalle yli satapäisen osanoton. Toukokuulta elokuulle siirtyneen Inov-8 Trail Cupin toisessa osakilpailussa ennakkosuosikit pitivät pintansa, kun viikko sitten avaustapahtuman nimiinsä vieneet Mira Tuominen ja Pyry Willman eivät suostuneet luopumaan kärkipaikoistaan.

Miesten sarjassa nähtiin yksi Trail Cup -historian tiukimmista loppukirikamppailuista, kun edeltävän viikon kärkikaksikko, Pyry Willman ja Ari-Pekka Lassila, kamppaili tämänviikkoisen Noname-stagen voitosta tasapäin. Lopulta 7 kilometrisellä ja vauhdikkaalla reitillä eroa miesten välille saatiin vaivainen sekunti Lahden Suunnistajia edustavan Willmanin hyväksi. Kärkikolmikon täydensi viimeviikkoiseen tyyliin Kooveen Oliver Alajoutsi.

Naisissa viikko sitten poluilla debyyttinsä tehnyt Mira Tuominen näytti juoksuvoimaisuutensa myös tällä viikolla vieden voiton minuutin erolla toisena maaliviivan ylittäneeseen Tampereen Pyrinnön Milla Hirvoseen. Kärkikaksikko pysyi siis muuttumattomana myös naisissa, mutta tällä kertaa kolmanneksi itsensä kampesi kautensa vahvasti avannut Jenny Ojala.

Vaikka kunniapalkinnot matkasivatkin oikeutetusti päivän nopeimmille niin myös terävimmän kärjen takana nähtiin komeita maaliviivatuuletuksia. Viime vuoden tapaan näyttävin tuuletus palkittiin Nonamen lahjakortilla, ja tästä syystä kalkkiviivoilla todistettiinkin kaikkea ilmakitarasta voltteihin.

Inov-8 Trail Cup jatkuu ensi tiistaina Lamminpään harjun nopeilla neulaspoluilla Premiumsport-stagen merkeissä.

[![](https://live.staticflickr.com/65535/50189655662_be5458c218_b_d.jpg)](https://www.flickr.com/photos/131233811@N02/50189655662/in/album-72157715362960328/)
