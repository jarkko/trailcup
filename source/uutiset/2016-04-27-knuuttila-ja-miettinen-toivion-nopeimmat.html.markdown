---
title: Knuuttila ja Miettinen Inov-8 Trail Cupin ensimmäisen etapin nopeimmat
date: 2016-04-27 19:39 UTC
tags:
---

[![](https://farm2.staticflickr.com/1664/26057975603_1f74e38857_k_d.jpg)](https://www.flickr.com/photos/131233811@N02/26057975603/in/album-72157665296897503/)

Inov-8 Trail Cup Tampere polkaistiin käyntiin tämän kevään osalta tiistaina Toivion koululla Pirkkalassa. Olosuhteet olivat varsin haastavat, sillä päivällä satanut räntä teki poluista todella liukkaita, eikä juoksun aikainen sade tai muutaman asteen plussan puolella ollut lämpötila tehnyt kilpailusta helppoa. Maaliin seitsemän kilometrin mittaiselta reitiltä saapui kuitenkin järjestäjien iloksi satapäinen joukko juoksijoita. 

[![](https://farm2.staticflickr.com/1510/26662216955_696f983d3a_k_d.jpg)](https://www.flickr.com/photos/131233811@N02/26662216955/in/album-72157665296897503/)

Nopeimpana maaliin rynnisti teknillisen yliopiston suunnistusjoukkue KeparDIn Mikko Knuuttila ennen viime keväänä Cuppia hallinnutta Ari-Pekka Lassilaa. ”Alamäissä huomasin jääväni Ari-Pekan jalkoihin, mutta teknisillä pätkillä ja ylämäissä pystyin kuittaamaan ohi. Reitti oli raskas, mutta hieno”, Knuuttila kertoi maalissa. Kolmanneksi kilpailussa sijoittui KooVeen Topi Anjala. Kuudenneksi melko kovatasoisessa kilvassa sijoittui polkujuoksun ammattilainen Inov-8 Mud Racing Teamin Jussi Nokelainen, jolle puolen tunnin suoritus oli varsinainen sprintti verrattuna suurten tapahtumien monituntisiin koitoksiin. 

[![](https://farm2.staticflickr.com/1516/26635414336_c41466718a_k_d.jpg)](https://www.flickr.com/photos/131233811@N02/26635414336/in/album-72157665296897503/)

Naisten sarjassa kovinta vauhtia Toivion poluilla piti KeparDIn Tiia Miettinen, mutta vain 13 sekuntia hänen jälkeensä saapui maaliin Pyrinnön Heidi Haapasalo. Naiset kävivät muutenkin varsin tasaisen kilpailun, sillä viiden kärki mahtui noin minuutin sisälle.

[![](https://farm2.staticflickr.com/1625/26662096135_9836a30b26_k_d.jpg)](https://www.flickr.com/photos/131233811@N02/26662096135/in/album-72157665296897503/)

Ensi viikolla Trail Cup jatkuu Perheliikuntakeskus Hippa –stagen merkeissä Lamminpään majalla tiistaina 3.5. Harjumaastossa kulkeva kuuden kilometrin kiitosta kerännyt reitti tarjoaa nopeaa pohjaa, mutta myös todella teknisiä osuuksia. Lamminpäässä on viimevuotiseen tapaan myös lasten kilpailu puoli tuntia ennen aikuisten starttia. Tervetuloa mukaan juoksemaan ja koettamaan onneanne arvontapalkintojen merkeissä! 

#### Inov-8 Trail Cup Tampere, Hierojari-stage, Toivion koulu, 26.4., 7km

**Tulokset:**

Miehet:

1. Mikko Knuuttila, KeparDi, 28.33
2. Ari-Pekka Lassila, Koovee, 28.37
3. Topi Anjala, Koovee, 28.49
4. Tuomo Istolahti, KeparDi, 29.51
5. Pekka Itävuo, Sajaniemen Sonnit, 29.56

Naiset:

1. Tiia Miettinen, KeparDi, 35.06
2. Heidi Haapasalo, TP, 35.19
3. Anni Haanpää, TP, 35.33
4. Aira-Maarit Immonen, Varpaisjärven Vire, 35.43
5. Lotta Eerola, Pirkkalan Ilmavoimat, 36.15

* [Kaikki tulokset](https://events.navigeist.com/fi/events/4/legs/14/results)
* [Kuvagalleria](https://www.flickr.com/photos/131233811@N02/sets/72157665296897503/)