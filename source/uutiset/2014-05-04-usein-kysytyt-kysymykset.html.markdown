---
title: Usein kysytyt kysymykset

tags:
---

## FAQ

### Mitä on polkujuoksu?

Polkujuoksulla tarkoitetaan poluilla tapahtuvaa lenkkeilyä. Suurin osa Inov-8 Trail Cupin osakilpailujen reiteistä kulkee vaihtelevilla metsäpoluilla sisältäen vain lyhyitä pätkiä suurempia latupohjauria.

### Voinko osallistua, vaikken omista hyvää polkupyörää?

Voit. Vaikka yhdyssanojen polkujuoksu ja polkupyörä ensimmäiset osat ovatkin samat, ei polkujuoksussa ole kyse polkupyörällä tapahtuvasta liikunnasta. _Suoritus Inov-8 Trail Cupissa on tehtävä ilman polkupyörää_. Katso kysymys: [Mitä on polkujuoksu](#mit-on-polkujuoksu)?

### Voinko osallistua ilman joukkuetta/seuraa?

Voit. Osallistuakseen ei tarvitse olla minkään yhteisön tai seuran jäsen. Inov-8 Trail Cup on ennen kaikkea yksilöille suunnattu tapahtuma, jossa on myös yrityksille, yhteisöille ja seuroille suunnattu joukkuekilpailu.

### Voinko osallistua sekä yksilö- että joukkuekisaan?

Voit. Joukkuekisassa lasketaan yhteen kolmen parhaan saman yhteisön edustajan pisteet henkilökohtaisessa kilpailussa. Pelkästään joukkuekilpailuun osallistuminen ei siis ole mahdollista. Sen sijaan pelkästään henkilökohtaiseen kilpailuun osallistuminen onnistuu.

### Käyvätkö liikuntasetelit maksuksi?

Käyvät. Otamme maksuksi vastaan Smartumin liikunta- ja kulttuuriseteleitä, RJ-Kuntoilusetelin TYKY-kuntoseteleitä sekä Luottokunnan Virikeseteleitä.

### Kuka järjestää Inov-8 Trail Cupin?

Inov-8 Trail Cupin järjestää Tampereen Pyrinnön suunnistusjaoston edustusryhmä.

### Kaipaatteko mukaan kuntoilijoita?

Ilman muuta. Tapahtuma ei ole missään nimessä suunnattu pelkästään kilpailun voitosta kamppaileville juoksijoille, vaan tarkoituksemme on järjestää kaikentasoisille kuntoilijoille soveltuva tapahtuma Tampereen parhaimmilla poluilla.

### Ovatko reitit todella huonokulkuisia? Pärjääkö siellä lenkkitossuilla?

Reitit koostuvat erittäin vaihtelevista metsäpoluista, mutta sisältävät myös lyhyitä pätkiä kovempaa sora- tai hiekka-alustaa. Kaikkien osakilpailujen poluista on vaikea antaa yksiselitteistä kuvausta tai kenkäsuositusta, koska niiden kulkukelpoisuus vaihtelee suuresti keskenään. Kaikki reitit ovat juostavissa lenkkitossuilla, mutta silloin on vaativimmilla osuuksilla – erityisesti märällä kelillä – noudatettava varovaisuutta. Kaikille, jotka tavoittelevat hyvää aikaa, suosittelemme kuitenkin lämpimästi maasto-olosuhteisiin soveltuvaa jalkinetta.

### Onko tapahtumassa ikärajaa?

Ei. Vaikkei tapahtumassa olekaan erikseen nuorten tai ikäihmisten sarjaa, ovat nuoret ja vanhemmatkin tietysti tervetulleita.

### Voinko ilmoittautua paikan päällä?

Voit. Vaikka toivommekin etukäteisilmoittautumista kotisivujen ilmoittautumispalvelun kautta, onnistuu tapahtumiin ilmoittautuminen myös kilpailupaikalla. Siinä tapauksessa suosittelemme tosin saapumista kilpailupaikalle hyvissä ajoin jonojen välttämiseksi.
