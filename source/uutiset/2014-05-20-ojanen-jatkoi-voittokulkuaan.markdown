---
title: Ojanen jatkoi voittokulkuaan inov-8 trail cupissa

tags:
---

[![](https://farm6.staticflickr.com/5485/14044913957_5eb70c5b1b_b_d.jpg)](https://www.flickr.com/photos/jarkko/14044913957/)

inov-8 trail cupin Navigeist-stagen nimeä kantanut kolmas osakilpailu kisailtiin tiistai-iltana Hervannan laskettelurinteiden juurella Lukonmäessä. Hallilan metsissä pyörähtänyt reitti tarjosi osallistujille haastetta niin tekniisyydessä kuin fyysisyydessäänkin. Edellisten osakilpailuiden tavoin suunnistajat olivat jälleen vahvoilla kärkisijoista kamppailtaessa.

Naisten sarjan kaksi ensimmäistä osakilpailua Lamminpäässä ja Kaupissa nimiinsä vienyt Kangasala SK:n Outi Ojanen oli kolmannen kerran peräjälkeen pitelemätön ja korjasi voiton kotiin selvällä 31 sekunnin marginaalilla. Toisena naisena maalilinjan ylitti niin ikään suunnistajana menestystä niittänyt ja hiljattain Italian maajoukkueleiriltä kotiutunut Team Nonamea edustanut Saila Kinni. Kangasala SK:n Heini Papinsaari jatkoi tasaisen varmaa sarjaansa ja nousi Ojasen tavoin kolmatta kertaa inov-8 trail cupissa palkintokorokkeelle. Kokonaiskisaa johtaa itseoikeutetusti Ojanen, jolla on mahdollisuus varmistaa mestaruutensa jo ensi viikolla Niihamassa.

Miesten sarjan voiton kuittasi itselleen KeparDIn Tuomo Istolahti tiputettuaan pahimmat kilpakumppaninsa kannoiltaan jo hyvissä ajoin ennen lopun vaativia nousuja. Pekka Itävuon toinen sija päivän kilpailussa nosti kuitenkin Pyrinnön miehen yhteistuloksissa kärkeen kolmen juostun osakilpailun jälkeen. Kolmantena maaliviivan yli heittäytyi yhdistetyn maailmancupin pisteistäkin viime talvena useaan otteeseen kamppaillut Jussi Salo.

Käännetyssä järjestyksessä viime viikon tavoin paras oli Tampereen Pyrinnön Taina Koivisto. Hammaslääkäri Koivisto käytti reilun viiden kilometrin reittiin aikaa 53.53 ja oli maalissa silminnähden tyytyväinen suoritukseensa ja järjestelyihin

- Kivaa oli ja reitti oli hyvin merkattu, ei ollut vaaraa eksyä!

Sarja jatkuu ensi viikolla Niihaman majalla Mikon leipä –stagen merkeissä.
