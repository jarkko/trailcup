---
title: Niemi ja Knuuttila voittoihin Niihamassa

tags:
---

[![Knuuttila ja Itävuo loppukirissä](https://farm4.staticflickr.com/3819/14102093167_989c4c7d1c_b_d.jpg)](https://www.flickr.com/photos/jarkko/14102093167/)

Inov-8 Trail Cupin neljäs ja toiseksi viimeinen osakilpailu käytiin Mikon leivän isännöimänä Niihaman ulkoilumajan tarjoamissa mahtavissa puitteissa Kaupin urheilupuiston maastoissa. Kilpailukeskus sijaitsi majan pihapiirissä ja juoksijoille oli kisan jälkeen tarjolla monipuoliset kahvilapalvelut ja jopa sauna talon puolesta. Vaikka tihkusade alkuiltapäivästä vähän kastelikin järjestäjiä, päästiin itse tapahtuma onneksi vietyä läpi selkenevässä ja raikkaassa kevätillassa.

Miesten kisan ratkaisua piti odottaa aivan kalkkiviivoille saakka, kun KeparDIn Mikko Knuuttila onnistui kukistamaan Tampereen Pyrinnön Pekka Itävuo paremman loppurutistuksensa ansiosta. Eroa miesten välille saatiin virallisen käsiajanoton mukaan vaivaiset neljä sekunnin kymmenystä. Kolmantena miehenä palkintokorokkeelle kiilasi Nouskin Juho-Veikko Hytönen, joka jäi kärkikaksikosta hieman vajaan seitsemän kilometrin reitillä 40 sekuntia. Itävuo lähtee sarjan päättävään viimeiseen osakilpailuun kokonaiskilpailun kärkipaikalta kovimpana haastajanaan tänään ensimmäistä voittoaan juhlinut Knuuttila.

Myös naisten sarjassa saatiin uusi voittaja, kun Team Nonamen väreissä juossut maajoukkuesuunnistaja Venla Niemi onnistui rikkomaan Outi Ojasen kolmen kisan mittaisen voittoputken. Hieman kenties puolivaloilla juossut Ojanen jätettiin päivän kilvassa vasta neljänneksi. Ojanen kuitenkin varmisti juoksullaan kokonaiskilpailun voittonsa ennen ensi viikon finaalia. Toisena naisena 57 sekuntia Niemen jälkeen maaliviivan ylitti Kangasala SK:n tasaisen vahvaa sarjaa Inov-8 Trail Cupissa tekevä Heini Papinsaari, joka juoksullaan näin ollen varmisti myös kokonaiscupin toisen sijansa. Ensimmäistä kertaa sarjassa palkinnoille juoksi Tampereen Pyrinnön hiihtojaostoa edustanut Terhi Pollari jääden voittaja-Niemelle minuutin ja viisi sekuntia.

Joukkuekisassa neljän juostun osakilpailun jälkeen johtoa pitää Kangasala SK ennen KeparDIa. Erot ovat kuitenkin pieniä ja monella joukkueella on vielä hyvät mahdollisuudet voittoon asti.

Trail Cupin viimeinen osakilpailu juostaan ensi viikon tiistaina Hervannassa Suolijärven kauniilla poluilla.
