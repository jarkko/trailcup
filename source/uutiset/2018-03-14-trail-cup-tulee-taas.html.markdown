---
title: Inov-8 Trail Cup tulee taas vuonna 2018!
date: 2018-03-14 07:39 UTC
tags:
---

[![](https://c1.staticflickr.com/5/4245/34832024692_e1522b4041_b.jpg)](https://www.flickr.com/photos/131233811@N02/34832024692/in/album-72157682246567991/)

Suomen vanhin ja suosituin polkujuoksusarja saa tänä keväänä jatkoa, kun Inov-8 Trail Cup käydään viidennen kerran Tampereen parhailla poluilla. Viime kaudella Cupissa tehtiin yli 600 polkujuoksusuoritusta, joten tapahtumasta löytyy tarvittaessa matkaseuraa kaikentasoisille polkujuoksusta kiinnostuneille. Jos haluat löytää uusia juoksureittejä, haastaa kettäryyttäsi ja kuntoasi polkujuoksun merkeissä, merkkaa kalenteriisi toukokuun tiistai-illat ja ilmoittaudu mukaan tapahtuman nettisivuilla.

Kevään saapuessa ja puiden jo puhjetessa lehteen alkaa sarja vappuna Kaupin urheilukeskuksesta, jonka polkurikkaisiin kauniisiin maastoihin on taas suunniteltu uusi reitti tyydyttämään uutuudenhaluisten osallistujien tarpeen. Seuraavana tiistaina juostaan Toivion jylhissä pirkkalaismaastoissa ja sieltä karavaani siirtyy Suolijärven rantapoluille. Neljännessä tapahtumassa Lamminpään harjumaisemissa mukana on myös ennen varsinaista lähtöä kirmattava lasten kisa ja viimeinen etappi käydää jo perinteisesti kesäisellä Niihaman majalla.

Kaudella 2017 Inov-8 Trail Cupissa nähtiin poluista ja luonnosta nautiskelevien lisäksi myös totisempaa kilvoittelua kun kokonaiscupin voiton vei nimiinsä Pekka Itävuo ja naisten sarjassa Sonja Kyrölä. Luonnollisesti nopeimmat juoksijat palkitaan yhteistyökumppanien tarjoamin tavarapalkinnoin, mutta myös onnekkaimmille on tuttuun tapaan luvassa hyviä arvontapalkintoja, mm. Inov-8-polkujuoksukenkiä.

### Ohjelma 2018: (Tiistaisin, lähtö kello 18.00)

1.  1.5. Kaupin urheilukeskus
2. 8.5. Toivion koulu, Pirkkala
3. 15.5. Suolijärven maja
4. 22.5. Lamminpään maja (myös lasten kisa -12v.)
5. 29.5. Niihaman maja
