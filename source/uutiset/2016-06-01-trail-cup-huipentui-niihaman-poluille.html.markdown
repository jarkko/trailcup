---
title: Trail Cup huipentui Niihaman poluille – Topi Anjala viimeisen kisan nopein

tags:
---

![Topi Anjala saapuu Mikon leipä -stagen voittajana maaliin.](../images/2016/anjala-niihama.jpg)

<small>_Topi Anjala saapuu Mikon leipä -stagen voittajana maaliin._ (Kuva: Severi Eerola)</small>

Vuoden 2016 Tampereen parhailla poluilla käyty polkujuoksusarja Inov-8 Trail Cup sai arvoisensa päätöksen tiistaina Niihaman aurinkoisella majalla. Niihamajärven sopivasti lämmennyt vesi viilensi juoksijoita kisan jälkeen ja onnekkaimmat saivat kisan jälkeen vatsansa täyteen uunituoretta Mikon leipää. 7 kilometrin reitti tarjosi tasaisuudestaan huolimatta monipuolista pohjaa teknisestä polusta aina nopeaan latupohjaan.

Naisten kilpailussa kokonaiskilpailun voiton jo viime viikolla varmistanut Heidi Haapasalo ei tiistaina Niihamaan päässyt juoksemaan ja voiton nappasi koko sarjan ajan tasaisia suorituksia tehnyt Terhi Pollari. 12 sekunnin sisälle mahtuneen kärkikolmikon tasaisessa loppurutistuksessa seuraavaksi vahvimpia olivat Lotta Karhola ja Ulrika Uotila. Kokonaiskilpailussa muut palkintosijoitukset nappasivat Haapasalon lisäksi Tiia Miettinen ja Pollari.

Miesten sarjassa kokonaiskilpailu oli ennen viimeistä kilpaa tasaisempi ja kolmikolla Ari-Pekka Lassila, Topi Anjala ja Mikko Knuuttila oli kaikilla vielä oivat mahdollisuudet sarjan voittoon. Anjala rynnisti reitiltä kärjessä maaliin, muttei saanut tehtyä tarpeeksi eroa Lassilaan, jolle kokonaiskilpailun voitto meni viimevuotiseen tapaan. Mikko Knuuttilla oli tyytyminen kolmanteen sijaan sekä kokonais- että viimeisessä osakilpailussa.

Tampereen Trail Cup jää nyt ansaitulle kesälomalleen kuuden osakilpailun jälkeen. Kiitos kaikille mukana olleille! Trail Cupeja juostaan kesän ja syksyn aikana muillakin paikkakunnilla kuten Helsingissä, Jyväskylässä ja Kuopiossa.

#### Inov-8 Trail Cup Tampere, 6. osakilpailu Mikon leipä -stage, Niihaman maja

**Tulokset:**

Miehet:

1. Topi Anjala, Koovee, 23.45
1. Ari-Pekka Lassila, Koovee, 23.50
1. Mikko Knuuttila, KeparDI, 24.15
1. Ville Parkkinen, KeparDI, 25.52
1. Tuomo Istolahti, KeparDI, 26.25

Naiset:

1. Terhi Pollari, Pikkukova + Kebab, 30.29
1. Lotta Karhola, KeparDI, 30.37
1. Ulrika Uotila, Koovee, 30.43
1. Jonna Öblom, OK Raseborg, 31.50
1. Maria Laine, Tampereen Pyrintö, 32.41

- [Kaikki tulokset](https://events.navigeist.com/fi/events/4/legs/19/results)
- [Cupin kokonaistulokset](https://events.navigeist.com/fi/events/4/total_results)
- [Kuvia kisasta](https://flic.kr/s/aHskAMqhPh)
