---
title: Inov-8 Trail Cup huipentui Niihaman majalla
tags:
---

[![](https://live.staticflickr.com/65535/50268191857_cdf5878ecf_b_d.jpg)](https://www.flickr.com/photos/131233811@N02/50268191857/in/album-72157715630986466/)

Tänä vuonna poikkeuksellisesti elokuussa juostu Inov-8 Trail Cup -kausi sai perinteiseen tyyliin arvoisensa päätöksen Niihaman majalla. Miesten sarjassa kauden mittaan kovaan kuntoon äitynyt Vetelin Urheilijoiden Ari-Pekka Lassila pääsi käyttämään vahvuuksiaan nopealla 7km reitillä ja kykeni vakuuttavalla juoksullaan tiputtamaan kilpakumppaninsa kannoiltaan. Ennen viimeistä tapahtumaa voittoon vielä hyvät saumat omannut Lahden Suunnistajien Pyry Willman ei kyennyt tiukan kisaviikonlopun jäljiltä haastamaan Lassilaa, mikä sinetöi kärkikaksikon järjestyksen myös kokonaiskilpailussa veteliläisen eduksi. Kolmanneksi tiistaisella HieroJari-stagella kiri kesäharjoittelukauden keskellä hiihtäjänä paremmin tunnettu Ilmajoen Kisailijoiden Jussi Salo. Miesten kokonaiscupissa kärkikolmikon vastaavasti täydensi Kooveen lupaava juniorisuunnistaja Oliver Alajoutsi.

Naisissa kokonaiscupin voiton jo edellisellä viikolla varmistanut Mira Tuominen ei Niihamassa ollut paikalla, joten osakilpailuvoitto oli tarjottimella muille polkujuoksijoille. Mahdollisuuteen tarttui aikaisemmilta kausilta tuttu kestomenestyjä Ulrika Uotila tämän kauden debyytissään osoittaen, että vähäisistä polkukisoista huolimatta kunto on silti kohdallaan. Kooveen Hanna-Mari Siivonen taipui Uotilalle puoli minuuttia varmistaen suorituksellaan kokonaiskisan kakkostilan. Päivän HieroJari-stagella naisten palkintopallin täydensi Tampereen Pyrinnön hiihtäjä Amanda Saari ja kokonaiskisassa Kangasala SK:n Aino Ojanen.

Koronan vuoksi ensimmäistä kertaa loppukesästä järjestetty polkujuoksusarja keräsi jälleen kerran viikko toisensa perään reilu satakunta juoksijaa viikottain vaihtuviin maisemiin Tampereen parhaille poluille. Vakikävijöiden lisäksi paikalle löysi poikkeuksellisesta ajankohdasta huolimatta liuta ensikertalaisia kokeilemaan siipiään poluilla. Inov-8 Trail Cup keräsi jälleen kerran kiitosta laadukkaista järjestelyistään ja runsaista palkinnoistaan. Mikäli epidemiatilanne suo, kahdeksas Trail Cup -kausi on tarkoitus juosta tutulla paikallaan toukokuisina tiistai-iltoina keväällä 2021.

[![](https://live.staticflickr.com/65535/50267378968_2bfbd6a826_b_d.jpg)](https://www.flickr.com/photos/131233811@N02/50267378968/in/album-72157715630986466/)
