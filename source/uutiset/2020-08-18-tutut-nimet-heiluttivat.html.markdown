---
title: Tutut nimet heiluttivat tahtipuikkoa Inov-8 Trail Cupissa
tags:
---

[![](https://live.staticflickr.com/65535/50241579252_8c37736553_b_d.jpg)](https://www.flickr.com/photos/131233811@N02/50241579252/in/album-72157715537554631/)

Vaikka sirkus siirtyi kaupungin laidalta toiselle, pitivät tutut nimet pintansa Inov-8 Trail Cupin viimeistä edellisessä tapahtumassa. Uutena tapahtumapaikkana viime vuonna Trail Cup -kävijöille esitelty Kyötikkälän Kirkkoharju tarjosi tälläkin kaudella osallistujille haasteita vauhdikkaine neulaspolkuineen ja tuimine penkkoineen.

Näyttävää sisääntuloa polkujuoksuympyröihin tekevä Mira Tuominen palasi osakilpailuvoittajaksi viikon tauon jälkeen lyöden kovimmat haastajansa, Kooveen Hanna-Mari Siivosen ja Jenny Ojalan, reilulla minuutilla. Voitollaan Tuominen myös varmisti kokonaiskisan voittonsa ennen viimeistä Niihaman tapahtumaa. Viikon päästä juostavalla HieroJari-stagella on kuitenkin vielä paljon panosta muiden kokonaiskilpailun palkintosijojen ollessa vielä täysin auki.

Miehissä voiton nappasi viime viikkoina kovaan kuntoon äitynyt Inov-8 Trail Cup -veteraani Ari-Pekka Lassila. Historian kymmenennen voittonsa Kyötikkälän kuuden kilometrin reitillä metsästänyt Lassila kukisti toisena maaliviivan ylittäneen KeparDIn Joona Huilan puolen minuutin marginaalilla. Kolmanneksi kampesi kärkisijoille kokonaiskisassa vahvaa nousua tekevä polkuspesialisti Tuomo Kuisma.

Lassila otti Mikon Leipä -stagen voitollaan vahvan kiinnityksen kokonaiskisan voittoon. Kaikki on Niihamassa miehen omissa käsissä, mutta voittokamppailun suhteen oman lusikkansa soppaan tullee heittämään Lahden Suunnistajien Pyry Willman. Terävimpään kärkeen mahdollisuuden omaavat edellä mainittujen ja Kuisman lisäksi muun muassa Oliver Alajoutsi, Taneli Hynninen ja Jonne Pitkänen.

Jälleen kerran mukavasti polkujuoksijoita Tampereen parhaille poluille kerännyt Inov-8 Trail Cup tulee päätökseensä viikon päästä Niihaman majan klassikkotapahtuman myötä. HieroJari-stagen herruuden lisäksi Niihamassa ratkotaan siis luonnollisesti myös kutkuttavat naisten ja miesten kokonaiskilpailut.

[![](https://live.staticflickr.com/65535/50241573812_07dd04a673_b_d.jpg)](https://www.flickr.com/photos/131233811@N02/50241573812/in/album-72157715537554631/)
